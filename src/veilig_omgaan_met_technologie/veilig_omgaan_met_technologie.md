% Veilig omgaan met technologie
% Ferry Boender
% Oct 16, 2017 (last updated Jan 19, 2019)

---
fontfamily: utopia
---

# Dump

* NFID, contactloos betalen

# Inleiding

Vandaag de dag ontkomen we niet meer aan het feit dat steeds meer zaken
digitaal verlopen. Online bankieren, winkelen, belasting aangiften doen,
social media. Meer en meer zaken worden geregeld via de computer, smartphone
en Internet.

Hoewel de digitalisering voordelen met zich meebrengt, zijn er ook zorgen. Hoe
bewaak je de veiligheid en privacy van je gegevens? Hoe wapen je je tegen
digitale criminelen die op je geld of persoonlijke gegevens uit zijn? De
hoeveelheid apparaten, diensten en taken waar we waakzaam bij moeten zijn
groeien alleen maar, terwijl er vaak weinig oog is voor hoe we de veiligheid
kunnen garanderen. Er wordt vaak gedacht dat dit vooral voor oudere geldt,
echter blijkt dat ook jongeren vaak te weinig weten van digitale veiligheid.

Het wordt voor cyber criminelen steeds eenvoudiger en lucratiever om mensen op
te lichten of hun persoonlijke gegevens te bemachtigen en door te verkopen.

Dit document probeert een breed overzicht te geven van digitale veiligheid en
privacy. Van fysieke veiligheid en scams tot het kiezen van veilige
wachtwoorden en hoe om te gaan met je smartphone; alles komt aan bod. Dit
document is echter geen technische handleiding. Het probeert je bewust te
maken van de risico's, en welke algemene handelingen je kunt verrichten om die
risico's te beperken, maar verteld je niet exact hoe je dat moet doen voor elk
onderdeel.

# Samenvatting

## Loop ik risico?

* De laaste jaren zijn door vernieuwingen in de technologie de risico's voor
  criminelen kleiner geworden.
* Het verkopen van informatie levert geld op.
* Criminelen hebben met de komst van cryptocurrencies zoals Bitcoin de
  mogelijkheid om zonder pakkans betaald te worden.
* Geautomatiseerde aanvallen zijn eenvoudig uit te voeren, waardoor criminelen
  met weinig middelen grote hoeveelheden mensen tegelijk aan kunnen vallen.
* Iedereen loopt gevaar, ondanks het feit je je misschien anoniem of geen
  doelwit voelt.

## Online accounts

* Kies lange wachtwoorden (16 karakters of meer).
* Gebruik verschillende wachtwoorden voor je belangrijkste diensten. Met name
  je email, facebook en twitter accounts en je online bankieren en DigiD
  accounts.
* Voor het gebruikersgemak en om de wachtwoorden niet te vergeten, kan je ze
  noteren op papier, ze opslaan in je browser, of gebruik maken van een
  wachtwoord manager.
* Zet 2FA (two-factor authentication) aan op je belangrijke accounts. Vergeet
  niet je "recovery" / "backup" codes veilig op te slaan.
* Geef niet je echte gegevens tenzij nodig.

## Phishing en Social Engineering

* Wees op je hoede als een partij *jouw* benaderd - via telefoon, chat
  applicatie, email, brief of aan de deur - in plaats van jij hen.
* Geef iemand die jou benadert nooit persoonlijke informatie zoals
  identificatie gegevens, postcode, wachtwoorden, bankrekeningnummers, etc.
* Bij twijfel verbreek je de communicatie, en neem je zelf contact op met het
  bedrijf wat je zogenaamd benaderd heeft. Neem geen contact informatie zoals
  telefoonnummers aan. Zoek die zelf op. Op die manier kan jij verifieren dat
  je communiceert met wie je denkt.
* Laat je niet haasten of onder druk zetten met beweringen dat er spoed bij
  is, dat jij of een kennis gevaar loopt of dat je iets verkeerd hebt gedaan.
* Laat niet inspelen op je angst, empathie of gevoelens.
* Wees waakzaam op bepaalde signalen zoals vreemd of slecht taalgebruik, rare
  accenten en foutjes of onwetendheid van persoonlijke informatie die iemand
  zou moeten weten.
* Stel gerichte vragen waar iemand een antwoord op zou moeten hebben. Hou
  er echter rekening mee dat het eenvoudig is voor vreemden om informatie over
  je te vinden op internet.
* Voor niets gaat de zon op. Niemand geeft je gratis geld of verdubbelt je
  inleg. Ook win je geen grote prijzen. Als het om geld gaat, is het praktisch
  altijd oplichting.
* Vertrouw de informatie in chat of email berichten niet zomaar. Klik niet op
  links en volg geen instructies op in emails of berichten die je niet verwacht.
  Typ zelf de naam van een site in je browser. Copy-paste niets uit berichten
  op andere plekken.
* Controleer de naam van de site, en of er geen rood slotje of kruis naast de
  URL balk staat. Negeer geen waarschuwingen. Let op dat de afwezigheid van
  een rood slotje of kruisje niet betekend dat de site veilig is.

# Loop ik risico?

Veel mensen denken dat ze geen risico lopen. Je bent immers slechts één van
de ruim zeven miljard mensen op aarde. Waarom zou een aanvaller jou er uit
pikken?

Helaas werkt dat in ons huidige technologische klimaat niet meer zo. Nu alles
aan elkaar hangt met netwerken, is het eenvoudig om aanvallen te
automatiseren. Met minimale middelen kan praktisch iedereen het volledige
internet afzoeken op zwakheden. Het kan geautomatiseerde aanvallen niet
schelen wie jij bent of waar je bent.

Een dief hoeft niet meer aan je fysieke deur te rammelen of je lichten in de
gaten te houden om te zien of je op vakantie bent. Ze kunnen je aanvallen van
overal ter wereld, met geen enkel risico om gepakt te worden.

En tegenwoordig zijn niet alleen sieraden of TVs geld waard. Het verkopen van
informatie op de zwarte markt levert steeds meer en meer geld op. Ook met
oplichting en afpersing valt veel geld te verdienen. Voorheen was het lastig
voor criminelen om dat geld te ontvangen. Met de komst van zogenaamde
cryptocurrencies zoals Bitcoin, is dat echter makkelijker en anoniemer te doen
dan ooit.

Die lage risico's en de mogelijkheid om grotendeels geautomatiseerd en zonder
pakkans betaald te krijgen, maakt het steeds aantrekkelijker voor criminelen
om je aan te vallen. Lukt het niet, dan kost het ook niets. Lukt het wel, dan
is de opbrengst al snel groter dan de kosten of de risico's.

Dus op de vraag "loop ik gevaar?" kunnen we stelselmatig antwoorden: Ja,
iedereen loopt gevaar!


# Gebruikersaccounts

## Wachtwoorden

Wanneer je een account aanmaakt bij een dienst, moet je een wachtwoord opgeven. Dit
wachtwoord slaat de dienst op in een database, zodat je hier later mee kunt
inloggen.

Het gebeurd echter regelmatig dat zo'n database per ongeluk in de handen valt
van aanvallers. Als de dienst de juiste industrie standaarden volgt, zijn de
wachtwoorden niet zomaar uit de database te halen. Er is helaas geen garantie
dat een dienst de juiste standaarden volgt.

Het is daarom van belang om sterke wachtwoorden te kiezen. Een sterk
wachtwoord maakt het tijdrovender voor een aanvaller om het wachtwoord te
achterhalen, ook al hebben ze de database.

Het belangrijkste kenmerk van een sterk wachtwoord is de **lengte** van dat
wachtwoord. Hoe meer karakters in een wachtwoord, des te moeilijker is het te
achterhalen. Zorg dat je wachtwoord uit **ten minste 16 karakters** bestaat.

Een eenvoudige manier om sterke wachtwoorden te maken is om een aantal woorden
aan elkaar rijgen. Kies vooral *geen* woorden die iets met jou te maken
hebben, zoals namen, geboortedatums, delen van telefoonnummers, etc. Dit maakt
het vele malen makkelijker voor een aanvaller om het wachtwoord te
achterhalen. Eventueel kan je wat cijfers of symbolen toevoegen, maar de
lengte is verreweg het belangrijkst. Een buitenlands woord toevoegen is ook
een goed idee. Bijvoorbeeld:

    Zaklamp_vloermat20-Legwarmer
    92Lego#spaceship-Laminaat

## Verschillende wachtwoorden

Kies per account een ander wachtwoord. Als één van je wachtwoorden dan
achterhaald wordt, kan een aanvaller niet gelijk op al je accounts inloggen.

Dit is met name belangrijk voor je meest gevoelige accounts. Je email account
kan bijvoorbeeld gebruikt worden om de wachtwoorden van al je andere accounts
te herstellen. Een aanvaller die bij je email account kan, heeft dus vaak
toegang tot je complete digitale leven.

Kies verschillende wachtwoorden voor de volgende accounts:

* Email account
* Facebook
* Twitter
* Online bankieren
* DigiD
* Andere gevoelige accounts

## Wachtwoorden opslaan

Meerdere wachtwoorden onthouden is lastig. Vroeger gold altijd het advies dat
je je wachtwoorden niet moest opschrijven. De wereld is echter veranderd, en
de kans dat een database met je wachtwoord lekt is vele malen groter dan dat
iemand inbreekt in je huis of op je computer en de wachtwoorden vindt.

Het is dus belangrijker om verschillende wachtwoorden te gebruiken per dienst.
Om die niet te vergeten is het vaak noodzakelijk om ze ergens te noteren.
Daar zijn verschillende opties voor.

Je kunt de wachtwoorden noteren op een stukje papier, en die ergens redelijk
veilig bewaren.

Je kunt ook gebruik maken van de mogelijkheid om wachtwoorden op te slaan in
je browser. De veiligheid daarvan hangt af van de browser, maar over het
algemeen is hier geen hoog risico aan verbonden.

Het beste is om gebruik te maken van een wachtwoord manager zoals 1Password,
of Bitwarden. Deze kan veel wachtwoorden beheren, en integreert in je browser,
zodat je gemakkelijk in kunt loggen op diensten op computer en telefoon.

## Twee-factor authenticatie

Het belangrijkste bij het inloggen op een account is dat de dienst zeker weet
dat jij het bent. Daarom gebruiken veilige diensten niet één, maar twee of
zelfs drie dingen:

* Iets wat jij weet, zoals een wachtwoord of pincode.
* Iets wat jij bezit, zoals een pinpas, raboreader of telefoon.
* Iets wat jij bent, zoals een vingerafdruk of gezichtsherkenning.

De laatste, ook wel bekend als biometrie, is controversieel. Je kunt namelijk
niet veranderen wie jij bent, wat het lastig maakt als die informatie lekt.

Tegenwoordig ondersteunen veel diensten naast een wachtwoord (iets wat je
weet), ook een tweede authenticatie factor: iets wat je hebt. Doorgaans werkt
dat met een app op je telefoon, die codes kan genereren. Die code moet je
invoeren als je inlogt op een account. Zelfs als een aanvaller je wachtwoord
achterhaald heeft, kan er alsnog niet ingelogd worden.

Deze tweede authenticatie factor wordt ook wel 2FA, Two-factor authentication
of TOTP genoemd.

Het is zeer sterk aan te raden om 2FA aan te zetten voor belangrijke accounts.
Je kunt gebruik maken van de gratis [Authy](https://authy.com/) app of
[FreeOTP](https://freeotp.github.io/).

**Let op**: Als je zelf de tweede factor niet meer kunt invullen, kun je de
volledige toegang tot je account kwijt raken! Als je 2FA aan zet bij een
dienst, krijg je daarom bijna altijd zogenaamde backup of recovery codes. Dat
is een lijstje met codes waarmee je aan kunt tonen dat het account van jou is.
Sla die ergens veilig op! Print ze bijvoorbeeld uit, of sla ze op in je
wachtwoord manager.


## Persoonlijke gegevens

Het is vaak niet nodig om bij een account je échte gegevens op te geven. Zo
kun je, indien die informatie helemaal niet relevant is, gewoon een valse
naam, adres en telefoonnummer opgeven.

Dit zorgt niet alleen voor meer privacy, maar maakt het ook duidelijker
wanneer je opgelicht wordt. Zo kreeg ik een keer een legitiem uitziend bericht
van mijn bank dat er fraude gepleegd was met mijn pinpas, en dat ik snel in
moest loggen om te voorkomen dat mijn geld gestolen werd. Echter was het
bericht geadresseerd aan "Dhr Poepjes". Ik kan je verzekeren dat ik geen
bankrekening heb onder die naam.

Het is niet illegaal om valse gegevens op te geven aan de meeste bedrijven.
Uiteraard geldt dit niet voor overheidsinstanties en banken. Let wel op dat
het door het opgeven van valse gegevens moeilijk kan zijn voor jou of een
bedrijf om contact op te nemen, of aan te tonen dat jij geautoriseerd bent
voor bepaalde dingen. En uiteraard, als je een vals adres opgeeft bij een
online bestelling, kan je lang wachten op je pakket.


# Phishing en Social Engineering

Één van de grootste bedreigingen blijft die van de eenvoudige oplichting. We
kunnen alle technologische maatregelen treffen die er zijn, maar de zwakke
schakel blijft vaak onze menselijkheid.

Cyber criminelen kunnen bijzonder creatief zijn met hun oplichting. Ze maken
misbruik van onze gierigheid, compassie, angst, nieuwsgierigheid en
onoplettendheid.

In de IT wordt dit soort oplichting vaak "Phishing" of "Social Engineering"
genoemd. Phishing komt van Fishing, oftewel het vissen naar informatie. Social
Engineering gebruikt het inzicht in de menselijke geest om je op te lichten
door middel van sociaal contact zoals via de telefoon, email of chat.

De hoeveelheid verschillende manieren om opgelicht te worden zijn te talrijk
om hier allemaal te noemen. Er zijn echter een aantal primaire zaken waar je
waakzaam voor moet zijn.

## Als jij benaderd wordt

Als een derde partij *jouw benaderd*, wees dan enorm op je hoede. Of dat nou
via email, telefoon, whatsapp, per brief of aan de deur gebeurd: als jij niet
degene bent die het contact initieert, let dan heel goed op wat je zegt en
doet!

*Geef nooit persoonlijke informatie aan iemand die jou benadert*.
Vaak proberen dergelijke oplichters behulpzaam en zelfverzekerd over te komen.
Ze spelen in op je angst of onzekerheid en je gevoelens. Ze draaien
bijvoorbeeld de rollen om, en eisen dat *jij* identificeert wie je bent. Je
bent van je apropos, en dan doe je al snel wat iemand zegt. Vervolgens kunnen
zij zich met die informatie identificeren als jouw bij een bedrijf of bank.

Als je op welke manier dan ook twijfelt, vraag dan om een naam, en geef aan
dat *jij zelf contact op zal nemen met die persoon*. Stel je bijvoorbeeld
voor dat iemand belt van de bank, en die zegt belangrijke informatie te
hebben.  Echter voor die informatie gegeven kan worden, vraag die persoon je
om je geboortedatum en postcode. Je kunt dan om zijn of haar naam vragen, en
aangeven dat je direct zelf contact op zult nemen met de bank, en zult vragen
om die persoon. *Neem geen andere contact informatie aan van die persoon*,
zoals telefoonnummers. Zoek zelf het telefoonnummer van het desbetreffende
bedrijf.

## Dwang, druk, angst en haast

Laat je niet van de kaart brengen omdat *ze persoonlijke informatie over je
hebben*, zoals je gezinsleden, postcode, of andere informatie. Deze zaken
zijn voor iedereen eenvoudig te achterhalen, maar kunnen het wel over doen
komen alsof je met een legitiem persoon te maken hebt.

*Laat je vooral niet haasten, of angst aangejaagd worden!* Mensen die onder
druk gezet worden, maken fouten, en een crimineel weet dat. Vertrouw je
onderbuik gevoel. Zit het je niet lekker, laat je dan niet overhalen met
emoties of empathie. Ze zullen je van van alles betichten: dat ze haast
hebben, dat jij of een gezinslid gevaar loopt, dat ze bewijs hebben dat je
illegale of andere "foute" dingen gedaan hebt, of dat je racistisch bent omdat
je ze niet vertrouwd.

## Andere signalen

Andere signalen dat er iets vreemds aan de hand is, zijn vreemd taalgebruik,
aangesproken worden in een andere taal, slecht Nederlands spreken of schrijven
of rare accenten of foutjes in je persoonlijke informatie zoals je aanspreken
met de verkeerde titel.

Ook als iemand verkeerde of missende informatie heeft over jou die ze wél
zouden moeten weten, is dat een signaal dat er iets niet goed is. Je kunt dit
eventueel gebruiken om te verifieren of iemand is wie ze zeggen dat ze zijn.
Zo zal je dochter die je benaderd via Whatsapp met een vreemd telefoonnummer
en om geld vraagt, je niet aanspreken met "Moeder" of "Mamma" als ze normaal
altijd "Mam" zegt. Ook zal ze eenvoudige dingen weten als de naam van haar
school. Let echter wel op dat dit geen garantie is! Er is op internet door
iedereen enorm veel informatie te achterhalen over een persoon!

En dat het nog gezegd moet worden zegt misschien meer over onze eigen
persoonlijkheden dan over die van criminelen, maar: Voor niets gaat de zon op.
Niemand geeft je zomaar geld en je hebt écht geen grote prijzen gewonnen.

## Veel voorkomende oplichting

Oplichting die vaak voorkomt en waar je voor op je hoede moet zijn:

- Via email of een chat applicatie zoals Whatsapp zegt een familie lid of
  bekende in de problemen te zijn, en vraagt of je geld over kan maken.

- Via email of een chat applicatie beweert iemand gevoelige informatie over
  jou vrij te geven, tenzij je geld betaald.

- Investeringen, beleggingen, leningen of elke andere vorm waarbij jij geld
  moet overmaken aan iemand anders.

- Praktisch elke vorm van romantische of sexuele benadering.

- Eeen email of chat bericht ontvangen of gebeld worden door iemand die
  beweert dat er iets niet goed is met je computer, telefoon, een online
  account, bankrekening, betalingsmachtiging, etc. Vervolgens vraagt die
  persoon om informatie, of biedt hulp aan.

## Andere praktische tips

Daarnaast een aantal praktische tips:

- Klik niet zomaar op links in een email of in een chat programma.

- Volg geen uitgebreide instructies die je niet begrijpt, zoals het aanpassen
  van instellingen, het openen van vreemde vensters in je browser, het
  kopieren en plakken van informatie op je computer of telefoon, etc.

- Controleer altijd of de site naam klopt in de URL balk. Het kan bijzonder
  moeilijk zijn om onderscheid te maken tussen een legitieme site zoals
  https://rabobank.nl en b.v.  http://rabóbank.nl (met een accent op de "o")
  of https://rab0bank.info (waarbij de "o" in rabobank eigenlijk een nul is,
  en de domeinnaam eindigt op ".info" in plaats van ".nl". Het is daarom aan
  te raden om in dit soort gevallen altijd zelf handmatig de informatie in te
  vullen. Klik dus niet op een link in een email bericht om in te loggen of
  informatie aan te passen, als je dit bericht niet verwacht had.

- Controleer of er geen rood slotje of kruisje te zien is naast de URL. Negeer
  geen waarschuwing van je browser over onveilige sites. Let ook op dat een
  site zonder rood slotje of kruisje, *niet* hoeft te betekenen dat de site
  zelf veilig is! Slechts de communicatie tussen jou en de site is in dat
  geval veilig, maar dat zegt niets over de site zelf.


# Apparaten

We krijgen er steeds meer apparaten bij met netwerk toegang. Computers,
laptops, telefoons, tablets, horloges. Maar ook onze huishoudelijke apparatuur
krijgt steeds meer zogenaamde "connectiviteit"; het zogenaamde Internet Of
Things (IoT). Onze TVs, lichten, alarmsystemen, wasmachines en speakers zijn
tegenwoordig allemaal aan het internet of thuis netwerk verbonden.

Gemak dient de mens, maar er zijn ook nadelen verbonden aan dergelijke
connectiviteit. Men zegt wel eens gekscherend: "De 'S' in de afkorting 'IoT'
staat voor Security." Met andere woorden, dergelijke apparaten hebben maar
weinig op met veiligheid.

Dit hoofdstuk gaat in op de veiligheid van deze apparaten. Ook zal een stukje
privacy ter sprake komen.

## Risico's

Er zijn diverse risico's verbonden aan het gebruik van apparaten. Die draaien
eigenlijk allemaal om de veiligheid van je gegevens en om je privacy. Je moet
zelf een afweging maken over welke risico's je aanvaardbaar vind.

Één van de risico's is de beschikbaarheid van je informatie. Criminelen
verspreiden op diverse manieren bijvoorbeeld Ransomware. Dat is een stukje
software die de bestanden op (met name) je computer onleesbaar maken voor jou.
Vervolgens moet je geld betalen om de gegevens weer vrij te geven.

Daarnaast kunnen je persoonlijke gegevens of andere informatie gestolen
worden. Net als Ransomware gebeurd dat door een stuk software die op één of
andere manier op je computer of ander apparaat terecht komt, en vervolgens die
informatie via internet verzend naar criminelen. Zo kan die software
documenten en fotos kopieren van je computer, je toetsaanslagen in de gaten
houden om te kijken of je soms ergens inlogt of je wachtwoorden of browser
gegevens stelen.

Vaak is dergelijke zogenaamde Malware minder ingrijpend. Ze maken je computer
bijvoorbeeld onderdeel van een Botnet: een netwerk van computers die veelal
automatisch dingen doen in opdracht van een crimineel. Dat kan leiden tot
traagheid van je computer, of zorgt dat je computer gebruikt kan worden voor
illegale taken zoals het versturen van spam berichten.

In ernstigere gevallen wordt de illegale toegang tot je computer gebruikt om
verder binnen te dringen op andere plekken. Bijvoorbeeld op het netwerk van je
werkgever. Dit kan leiden tot grote economische schade of schade aan de
reputatie van je werkgever.

Apparaten die toegankelijk zijn van buiten je thuis netwerk, dragen een hoger
risico met zich mee dan apparaten die alleen binnen het netwerk te gebruiken
zijn. Kan je bijvoorbeeld, ook als je niet thuis bent, via een app op je
telefoon je verwarming of lichten bedienen? Dan is er via het internet toegang
tot je apparaten, want het eenvoudiger maakt om ze aan te vallen. Een
aanvaller hoeft dan niet eerst in te breken op je thuis netwerk.


## Hou je apparaten up-to-date

Het belangrijkste is dat je zorgt dat de apparaten up-to-date gehouden worden.
Dagelijks worden zwakheden en problemen gevonden door zowel
veiligheids-onderzoekers als criminelen. Door de apparaten regelmatig te
voorzien van updates, zorg je er voor dat die kwetsbaarheden verholpen worden.
Verreweg de meeste mensen worden slachtoffer omdat ze apparaten hebben die nog
kwetsbaar zijn voor zwakheden die al jaren geleden gevonden zijn.

Helaas zijn er veel apparaten die naar verloop van tijd niet meer voorzien
worden van updates. Ze zijn dan "End Of Life" of "Out of Support. Hoe lang dat
is, hangt af van de fabrikant en het apparaat. Zo kan een apparaat al na een
jaar niet meer voorzien worden van updates door de fabrikant. Dat terwijl je
het apparaat misschien nog jaren daarna zou kunnen gebruiken, omdat het verder
prima werkt.


## Maak backups

Installeer geen onbetrouwbare software.

# Online financiën

## Online verkopen, winkelen en betalen

### Winkels

### Betaalmiddelen

#### Paypal

#### Creditcard

#### iDEAL

## Online bankieren

# Gebruikers-profielen

## Privacy

## Wachtwoorden

# Fysieke apparaten en FIXME

## PC en Laptop

### Virusscanner

### Versleuteling

### Scherm beveiliging

## Mobiele telefoon

### Scherm beveiliging

### Versleuteling

## Contactloos betalen

# Scams

## Phishing

## Skimming

## Digitale afpersing


# Terminologie

Dit hoofdstuk omschrijft kort de abracadabra van termen die gebruikt worden in
dit document, de pers en in het algemene digitale circuit.

# Over dit document

## Verspreiden

Het is toegestaan om, zonder vooraf schriftelijke of andere toestemming van de
auteur, dit document door te sturen naar derden. Het is echter niet toegestaan
om aanpassingen te maken in dit document en het vervolgens te verspreiden
zonder dit nadrukkelijk duidelijk te maken. Het is ook niet toegestaan om dit
document te verspreiden met een financieel oogmerk. Er mag echter wel een
redelijke vergoeding gevraagd worden voor de verspreiding van dit document,
zoals bijvoorbeeld replicatie kosten.

## Historie

De volgende wijzigingen zijn aangebracht aan dit document:

* **versie 0.1 (Ferry Boender, 2019-03-11)**: Initiële versie.
